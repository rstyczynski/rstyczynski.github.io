<html><head><meta charset="utf-8"><title>Szanowni Państwo,&lt;br&gt;&lt;br&gt;wczoraj, w poniedziałek 26 X 2015, o godzinie 16:00 ...</title><style>body {font: 11pt Roboto, Arial, sans-serif; max-width: 640px; margin: 24px;}.author-photo {border-radius: 50%; margin-right: 10px; width: 40px;}.author {font-weight: 500;}.main-content {margin: 15px 0 15px;}.post-title {font-weight: bold;}.location {display: block; margin-top: 15px;}.location img {float: left; margin-right: 5px; width: 20px;}.media-link {display: inline-block; max-width: 100%; vertical-align: top;}.media-link p {margin-top: 5px; max-height: 4em; overflow: scroll;}.media {max-height: 100vh; max-width: 100%;}.video-placeholder {background: black; display: flex; height: 300px; max-width: 100%; width: 640px;}.play-icon {border-bottom: 30px solid transparent; border-left: 50px solid white; border-top: 30px solid transparent; color: white; margin: auto;}.album {max-height: 800px; overflow: scroll; width: calc(100vw - 48px);}.album .media-link {margin-right: 5px; max-width: 250px;}.album .media {max-height: 250px;}.link-embed {border-top: 1px solid lightgrey; display: block; margin-top: 20px;}.link-embed img {max-width: 100%;}.inline-link-embed {display: block;}.inline-link-embed img {vertical-align: middle;}.link-title {display: inline-block; font-size: medium; font-weight: 300; padding-left: 1em;}.reshare-attribution {display: block; font-weight: bold; margin-bottom: 10px;}.poll-image {margin-bottom: 5px; max-height: 300px; max-width: 500px;}.poll-choice {align-items: center; display: flex; margin-bottom: 5px; max-width: 500px;}.poll-choice-percentage {background-color: lightblue; height: 100%; left: 0; position: absolute; z-index: -1;}.poll-choice-selected {margin-right: 5px;}.poll-choice-results {border: 1px solid lightgray; border-radius: 5px; display: flex; line-height: 40px; overflow: hidden; padding: 0 8px; position: relative;}.poll-choice-results, .poll-choice-description {flex-grow: 1; margin-right: 10px;}.poll-choice-image {width: 100%;}.poll-choice-image, .poll-choice-image img {max-height: 40px; max-width: 100px;}.poll-choice-votes {max-height: 100px; overflow: auto;}.plus-entity-embed {color: black; display: block; text-decoration: none;}.plus-entity-embed-cover-photo {max-height: 300px; max-width: 100%;}.plus-entity-embed-info {padding: 0 1em 1em;}.plus-entity-embed-info h2 {font-weight: 500; margin: 10px 0;}.plus-entity-embed-info p {font-size: small; margin: 0;}.collection-owner-avatar {border-radius: 50%; border: 2px solid white; height: 40px; margin-top: -22px;}.visibility {padding: 1em 0; border-top: 1px solid grey;}.post-activity {padding: 1em 0; border-top: 1px solid grey;}.post-kind-desc {margin-bottom: 15pt;}.comments {border-top: 1px solid gray; padding-top: 1em;}.comment + .comment {margin-top: 1em;}.comment .media-link, .comment .inline-link-embed {margin-top: 5px;}</style></head><body ><div style="margin-bottom:1em;"><div style="display:flex; align-items:center"><span ><img class="author-photo" src="https://lh3.googleusercontent.com/a-/AAuE7mDLKADYP34vWOnsgZ_CbwH-sU1sax0dG5uXgPNi6g=s64-c" alt="Ryszard Styczynski" ><a href="https://plus.google.com/+RyszardStyczynski" target="_blank" class="author" >Ryszard Styczynski</a></span> - <a target="_blank" href="https://plus.google.com/+RyszardStyczynski/posts/drz1eRFGTsv">2015-10-27 20:34:28+0100</a><span> - Updated: 2015-10-27 20:41:55+0100</span></div><div class="main-content">Szanowni Państwo,<br><br>wczoraj, w poniedziałek 26 X 2015, o godzinie 16:00 w siedzibie ZBP przy ulicy Kruczkowskiego w Warszawie,  zgodnie z zapowiedzią odbyło się spotkanie dotyczące LISTU OTWARTEGO DO ZWIĄZKU BANKÓW POLSKICH z dnia 15 X 2015. W spotkaniu wzięli udział przedstawiciele ZBP w osobie Pana Prezesa Jerzego Bańki oraz dwóch doradców, moja skromna osoba, oraz mój przyjaciel poproszony o bycie świadkiem spotkania. <br><br>Niniejszym pragnę przekazać najszczersze wyrazy szacunku na ręce Pana Prezesa Jerzego Bańki za podjęcie oraz wyrażenie chęci kontynuacji rozmów. Pan Prezes zaznaczył, że spotkanie stało się możliwym dzięki wysokiej kulturze komunikacyjnej zastosowanej w LIŚCIE OTWARTYM. W trakcie spotkania starałem się ten wysoki poziom komunikacji utrzymać, przedstawiając fakty i argumenty. Zaznaczę także że spotkanie nie było poświęcone negocjacjom do których nie mam pełnomocnictw, tylko umożliwieniu mi przedstawienia argumentacji wykazującej błędność waloryzacji umów kredytowych.<br><br>Podczas spotkania z zarządem ZBP przedstawiłem argumentację wykazującą niezgodność z prawem zastosowania waloryzacji przez niektóre instytucje oferujące kredyty hipoteczne. Argumenty przedstawione w trakcie 45 minutowej prezentacji omawiały art.358 (walutowość), oraz art.358-1 (nominalizm, waloryzacja). Przedstawiłem fakty zebrane ręką amatora, którym jestem, jednak fakty podparte orzecznictwem, materiałami specjalistycznymi, dokumentami historycznymi a także odwołaniem do prawa rzymskiego i arabskich technik obchodzenia zakazu pobierania odsetek. Wszystkie argumenty przekazałem przedstawicielom ZBP w postaci trzech identycznych &quot;niebieskich teczek&quot; zawierających kompletną kopię prezentacji. <br><br>Strona ZBP przedstawiła swoje kontrargumenty nie dotykające jednak materii argumentów, która nie była im wcześniej znana. Pan Prezes Jerzy Bańka zaznaczył, że przekazane dokumenty zostaną skierowane do działu prawnego w celu ich weryfikacji. <br><br>Strona ZBP wyraziła chęć kontynuacji rozmów; pozostawiając termin kolejnego spotkania nieokreślonym. <br><br>Po spotkaniu przekazałem prezent w postaci plakatu przedstawiającego rzymskiego myśliciela z podpisem: <br><br><i>Poprosiłeś mnie, abym pożyczył ci pieniądze. Ponieważ ich nie miałem, dałem ci misę lub bryłę złota, abyś ją sprzedał i użył pieniądze. Jeśli sprzedasz, sądzę, że doszło do pożyczenia pieniędzy.</i><br>Ulpian (170-223)<br><br>Niech ta sentencja przypomina prezesom banków że wykonali operację finansową znaną od 1800 lat i że nie jest to dobre.<br><br><b>*</b><br><br>Motywem przewodnim i powodem powstania LISTU OTWARTEGO... była publikacja ZBP &quot;24 prawdy...&quot; której zdjęcia ze stron ZBP żądałem. Niniejszym rezygnuję z mojego początkowego postulatu. Niech ten artykuł, pozostając na stronach ZBP, przypomina o problemach. Niech będzie przestrogą dla wszystkich którzy preferują drogę na skróty. Niech będzie przestrogą dla dziennikarzy, komentatorów, adwokatów, posłów i senatorów, którzy operując, bez należytej wiedzy, w tej jakże skomplikowanej materii, popełniają nieuniknione błędy. Błędy za które płaci Polska. Niech będzie także przestrogą dla wykładowców i studentów prawa, którzy często ulegają pokusie szybkiego i łatwego życia, zapominając o celu w jakim uczęszczają na uczelnie wyższą. Ludzie ci, kwiat polskiej inteligencji, wchodząc w dorosłe życie, bez należytego wykształcenia, powodują spustoszenia, których jesteśmy świadkami i ofiarami. Rachunki za ich beztroskość młodości płacą wszyscy Polacy, płaci Polska. Żyjemy w erze informacji. Era ta daje wielkie możliwości, ale także stwarza wielkie niebezpieczeństwa. Pamiętajmy że przeciwnicy gospodarczy są wykształceni lepiej niż my, a wygrywa ten kto odebrał lepszą edukację, ten kto ma szersze horyzonty. Takie są zasady prowadzenia biznesu w XXI wieku. Na razie tracą obywatele Polski. Traci Polska.<br><br>Nasz bunt wynika z beztroski świata polityki i bankowości w oferowaniu produktów kredytowych. Jest bardzo dobrym że krzyczymy, trąbimy i dajemy znać o swoim niezadowoleniu. Jest to element niezbędny do tego abyśmy zostali dostrzeżeni. Równolegle do tego typu działań należy jednak podejmować próby komunikacji, które to muszą być pozbawione emocji. Jak Państwo wiedzą próbuję iść tą drogą, publikując w miarę zrównoważone analizy. Nie dawajmy się wodzić za nos. Ani bankierom, ani politykom. Ten duet zgotował nam nasz los. Musimy rozmawiać z obiema stronami. Zarówno politycy jak i bankierzy dostaną trwogi widząc mocne argumenty. Argumenty które przygotowałem bazują na fundamentach prawa. Na razie niepodważalnych. Jest to bardzo gorzka porcja prawdy. Gorzka, ale przekazana w sposób kulturalny, bez mocnych słów. Mocne słowa stają się zbędne gdy mamy mocne argumenty. Część z Państwa może pamiętać, że od miesięcy zabiegałem o znalezienie fundamentalnych błędów. Tak fundamentalnych, że nie ma powodu ich ukrywać. W wyniku wspólnej pracy, wykonanej przez osoby z którymi pozostaję w kontakcie, osiągnęliśmy pozycję na której jesteśmy w kontakcie z zarządem Związku Banków Polskich. <br><br>Jak zaznaczył Pan Prezes Jerzy Bańka jest to wydarzenie bez precedensu. Wczoraj strona kredytobiorców spotkała się po raz pierwszy z zarządem ZBP.<br><br>Niniejszym proszę mi pozwolić przekazać wyrazy podziękowania wszystkim z którymi budowałem zebraną wiedzę. Materiały przedstawione ZBP, zbudowane zostały na bazie treści dostępnych na moim profilu google+, jednak dopiero zebrane w postaci systematycznej pokazują ogrom wiedzy w nich zawartej. Wiedzy którą zbudowaliśmy wspólnie.<br><br>Jestem naiwnym idealistą. Ufam, że wszyscy dążymy do tego samego - do życia w uczciwości i prawdzie. Jezus Chrystus naucza &quot;poznacie prawdę, a prawda was wyzwoli&quot; (J 8,32). Jan Paweł II przypomina, że prawda ma charakter uniwersalny, absolutny, obiektywny i niezmienny. Ktoś mądry zauważył, że prawda leży, tam gdzie leży. Jesteśmy tylko ludźmi - jesteśmy słabi. Nosimy różne aparaty optyczne na naszych nosach,  przez co nie zawsze prawdę dobrze dostrzegamy. Niektórzy widzą ją bardziej z lewej, inni z prawej strony. Są tacy co widzą ją zawsze pośrodku, a jeszcze inni patrząc przez pryzmaty widzą prawdę tęczowo lub rozmycie (co jest najbardziej ludzkie). A ona, ta nieszczęsna prawda, niezmiennie leży tam gdzie leży i czeka na odkrycie. Nam udało się prawdę odkryć. Leżała sobie bidulka, omijana pogardliwie przez komentatorów i dziennikarzy. Niektórzy ją co prawda dostrzegali, ale ich głos był przyćmiony. A ta nasza prawda leżała i zarastała mchem. Ale udało nam się ją odnaleźć - wspólną pracą zerwaliśmy obrastające ją meszysko (od mech) i dostrzegliśmy jej piękno i prostotę. A jest ona ukryta w art.358 i art.358-1 k.c. (stan przed 2009). Przeczytanie ze zrozumieniem tych kilku zdań nie było łatwe. Był to, jak do tej porty, najcięższy tekst z jakim się zmierzyłem. Kilka miesięcy poświęciłem na odczytanie zawartej w nim prawdy.<br><br>Bardzo Państwa proszę, abyśmy nie ulegali pokusom oferowanym nam przez różne pomocne dłonie oferujące szansę na posiadanie tanich kontraktów (czytaj: PLN+LIBOR). Kąsajmy banki procesami - pokazywania że możemy i że wiele racji jest po naszej stronie. Procesy są oczywiście dostrzegane przez sektor bankowy. Niech naszym celem nie będzie jednak pozyskanie &quot;nieuczciwych&quot; kredytów. Nie jest to możliwe do uzyskania, a także nie jest to dobre dla naszego publicity. Proszę pamiętać że słowo &quot;frankowicz&quot; jest etykietką o negatywnym ładunku emocjonalnym. Specjalnie zastosowano znaną z psychologii stygmatyzację aby otoczyć nas odium cwaniaka. Pokażmy że jest inaczej. Nie zniżajmy się do poziomu tych co nas naciągnęli. <br><br>Polacy to naród ludzi uczciwych, przyzwoitych i honorowych. Lata życia w okresie okupacji przez sąsiednie narody zmieniły nas, jednak nawet w tamtych traumatycznych czasach większość z naszych dziadków i rodziców zachowała ludzką twarz. Idąc śladem naszych przodków oraz naszych bohaterów, mając wolną Polskę, musimy się odrodzić. Nie musimy za tę Polskę dzisiaj oddawać życia, jednak musimy oddać trochę naszego czasu i wykazać się przyzwoitością. Czasem jesteśmy nieokrzesani, czasem pazerni i chciwi ale wiem, że jesteśmy uczciwi. <br><br>Za nasze cechy narodowe, zawsze płaciliśmy cenę, często najwyższą, ale to nas wyróżnia od innych narodów. Apeluję abyśmy dążyli do rozwiązań uczciwych, porzucając potworki prawne, które nie uczynią Polski krajem lepszym, tylko krajem w którym prawo jest deptane przez wszystkich. Na razie to świat polityki i biznesu ma prawa naszej ziemi za nic. Pokażmy że się z tym nie zgadzamy. W najbliższym czasie opublikuję list do Jego Ekscelencji Pana Prezydenta, prosząc każdego z Państwa o wysłanie tego listu we własnym imieniu. Jesteśmy suwerenem tej ziemi. To jest nasz kraj, nasza ojczyzna. Musimy o nią dbać. <br><br>Rozwiązanie problemu musi być systemowe. Ufam że wczorajsze spotkanie było kamieniem milowym na drodze do sprawiedliwości.<br><br>Ze swojej strony będę pracował  nad umocnieniem argumentacji &quot;niebieskiej teczki&quot;. Udostępnię ją także publicznie w formie elektronicznej, tak aby każdy mógł przyjrzeć się argumentom. Ale ostrzegam - nie ma tam niczego nowego, wszystko publikowałem wcześniej. Zachęcam do pracy także prawników, bez zaangażowania których nie bylibyśmy w miejscu w którym jesteśmy dzisiaj. Docelowo materiał &quot;niebieskiej teczki&quot; udostępniony będzie w formie użytecznej przez adwokatów, tak aby każdy z nich mógł reprezentować Państwa w sądzie. Aby to było możliwe potrzebny jest czas osób znających fach prawniczy. Chętnie i mile widziani są studenci prawa, którzy mogą na tej materii zbudować swoją widzę z zakresu prawa zobowiązań. Nie ukrywam że potrzebuję także wsparcia w rozwiązaniu pewnych kwestii prawniczych. Wydają się one kosmetyczne, jednak powinny być rozwiązane. Jest to jednak plan B. Procesy sądowe są planem awaryjnym<br><br>Ufam że sektor bankowy oraz świat polityki potraktuje poważnie naszą niedolę i rozwiąże problem w taki sposób, że nie będziemy musieli włączać systemu sądownictwa, który i bez naszych racji jest wystarczająco obciążony pracą.<br><br>Z wyrazami szacunku,<br>Ryszard Styczyński</div><div class="album"><a href="../Photos/Photos%20from%20posts/2015-10-27/1b6m758qlct8y.jpg" target="_blank" class="media-link" ><img src="../Photos/Photos%20from%20posts/2015-10-27/1b6m758qlct8y.jpg" alt="Image" class="media" ></a><a href="../Photos/Photos%20from%20posts/2015-10-27/1b6m756ysdyoi.jpg" target="_blank" class="media-link" ><img src="../Photos/Photos%20from%20posts/2015-10-27/1b6m756ysdyoi.jpg" alt="Image" class="media" ></a></div></div><div class="visibility">Shared with: Public, <a href="https://plus.google.com/105936815683508754590">Ryszard Styczynski</a>, <a href="https://plus.google.com/104356458352868219489">Slawomir Kubas</a>, <a href="https://plus.google.com/102900273540279170630">Andrzej Izdebski</a></div><div class="post-activity"><div class="plus-oners">+1'd by: <a href="https://plus.google.com/+jareczekk">jareczekk_</a>, <a href="https://plus.google.com/101785156303106299680">jacek jastrzebski</a>, <a href="https://plus.google.com/103713738314963539893">Marek Wyszkowski</a></div></div><div class="comments"><div class="comment" ><a target="_blank" href="https://plus.google.com/103713738314963539893" class="author" >Marek Wyszkowski</a><span class="time"> - 2015-10-27 20:59:47+0100</span><div class="comment-content" >Bardzo dziękuję za relację spotkania w ZBP. Przyznam, że jestem pod wielkim wrażeniem pańskich opracowań i opanowania emocji. Chętnie prześlę list do prezydenta, jak również zapoznam się z zawartością niebieskiej teczki. Czekając na link, serdecznie pozdrawiam :)</div></div><div class="comment" ><a target="_blank" href="https://plus.google.com/+RyszardStyczynski" class="author" >Ryszard Styczynski</a><span class="time"> - 2015-10-27 21:25:43+0100</span><div class="comment-content" >Nie było łatwo. Dziękuję za miłe słowa. Przekażę je małżonce, to może przestanie się na mnie dziwnie patrzeć :) Dziękuję także za Pański udział w dyskusjach pod artykułami. Przed spotkaniem czytałem jedno z opracowań - bezcenne. Łącząc nasze siły możemy zrobić bardzo dużo. Teraz z materiałem &quot;niebieskiej teczki&quot; należy odbyć spotkania z zarządami banków a także po przetłumaczeniu przekazać te informacje akcjonariuszom. Sytuacja prawna w Polsce jest inna niż np. na Węgrzech. To jest nasz argument. Bardzo silny argument. O tym mogą nie wiedzieć zagraniczni właściciele.</div></div><div class="comment" ><a target="_blank" href="https://plus.google.com/+AWlodarczyk" class="author" >A.W. Lynx</a><span class="time"> - 2015-10-27 21:55:14+0100</span><div class="comment-content" >Panie Ryszardzie. <br>Dziękuję za Pana pracę i wszystkim którzy Panu w tej pracy pomogali. <br>Niestety, jest jeszcze dużo do zrobienia gdyż to my musimy zastępować w obowiązkach urzędników powołanych i utrzymywanych za nasze pieniądze do właśnie takich zadań.<br>Z poważaniem.<br>Artur Włodarczyk</div></div><div class="comment" ><a target="_blank" href="https://plus.google.com/102900273540279170630" class="author" >Andrzej Izdebski</a><span class="time"> - 2015-10-27 22:07:50+0100</span><div class="comment-content" >Panie Ryszardzie, czytałem już kilka Pańskich opracowań i bardzo szanuje Pańską pracę.  Mam jednak obawy czy droga którą Pan podąża, czyli przedstawianie tych opracowań bankom w tym momencie jest słuszna. Moim zdaniem banki i tak nie przyznają się do błędu, procesy są nieuniknione, a przekazanie bankom tego materiał upozwala im się lepiej do tego przygotować.</div></div><div class="comment" ><a target="_blank" href="https://plus.google.com/+RyszardStyczynski" class="author" >Ryszard Styczynski</a><span class="time"> - 2015-10-27 22:25:56+0100</span><div class="comment-content" ><span class="proflinkWrapper"><span class="proflinkPrefix">+</span><a class="proflink bidi_isolate" href="https://plus.google.com/102900273540279170630" oid="102900273540279170630" >Andrzej Izdebski</a></span> Panie Andrzeju. Naiwnie ufam że prawda nas wyzwoli. Można starać się  udowadniać że białe jest czarne. Finalnie sąd jest od tego żeby stwierdzić kto ma rację. Argumentów w niebieskiej teczce jest wiele. Wszystkie są nokautujące. Może być kilka słabych ale wszystkich nie da się podważyć. A jeżeli da się je wszystkie podważyć to znaczy że jestem w błędzie. </div></div><div class="comment" ><a target="_blank" href="https://plus.google.com/104356458352868219489" class="author" >Slawomir Kubas</a><span class="time"> - 2015-10-27 22:37:12+0100</span><div class="comment-content" >Panie Ryszardzie , wg mnie jest Pan największym ekspertem w temacie .<br>Mam nadzieję tak jak Pan ,  że prawda i ciężar niebieskiej teczki zmiażdży banksterów ... Klimat polityczny jest...</div></div><div class="comment" ><a target="_blank" href="https://plus.google.com/+RyszardStyczynski" class="author" >Ryszard Styczynski</a><span class="time"> - 2015-10-27 22:46:57+0100</span><div class="comment-content" ><span class="proflinkWrapper"><span class="proflinkPrefix">+</span><a class="proflink bidi_isolate" href="https://plus.google.com/104356458352868219489" oid="104356458352868219489" >Slawomir Kubas</a></span> Mam co prawda 192cm więc wielki jestem, ale eksperci od księgi zobowiązań widzą więcej. Próbuję pisać maile ale nikt nie odpowiada.... Będę pisał dalej. A co do klimatu politycznego to proszę być ostrożnym. Proszę pamiętać kto nas w te kredytu wmanewrował. Naszymi prawdziwymi przeciwnikami jest świat polityki i świat bankowości. Obie strony zrobiły na nas interes. Proszę rzucić okiem na wcześniejsze teksty. </div></div><div class="comment" ><a target="_blank" href="https://plus.google.com/103713738314963539893" class="author" >Marek Wyszkowski</a><span class="time"> - 2015-10-27 23:54:25+0100</span><div class="comment-content" ><span class="proflinkWrapper"><span class="proflinkPrefix">+</span><a class="proflink bidi_isolate" href="https://plus.google.com/102900273540279170630" oid="102900273540279170630" >Andrzej Izdebski</a></span> być może sprawy z banksterami da się załatwić polubownie. Ostatnio pierwsi ubezpieczyciele zgodziłi się &quot;dobrowolnie&quot; istotnie zredukować tzw. opłaty likwidacyjne typowe dla polisy służących do inwestowania w fundusze <a rel="nofollow" target="_blank" href="https://uokik.gov.pl/aktualnosci.php?news_id=11920" class="ot-anchor bidi_isolate" jslog="10929; track:click" dir="ltr">https://uokik.gov.pl/aktualnosci.php?news_id=11920</a>.<br><br>Na bankowym polu powoli zapadają pierwsze indywidualne orzeczenia ws. tzw. kredytów frankowych. Po niskim wkładzie, przyjdzie kolej na indeksację walutą obcą, ale kiedy dojedzie do sądowego unieważnienia umowy kredytu, a roszczenia banku okażą się być przedawnione względem kredytobiorcy, to skłonność banków do ugód wzrośnie znacząco. Od 2016 roku w dogadniu się z bankiem może pomóc obowiązkowa mediacja (dla banku na wniosek klienta) przy nowopowołonym Rzeczniku Finansowym (RF), ale już TERAZ NALEŻY BANKI ZASYPYWAĆ REKLAMACJAMI WS. LEGALNOŚCI ich działań wraz z konkretnymi roszczeniem, np. nowy harmonogram spłat. Gdy załącznikiem do reklamacji będzie opracowanie Pana Ryszarda lub dr. Tomasza Nowaka, bank będzie musiał pokazać swoje kontrargumenty w ciągu max. 2 miesięcy. Proszę porównać nowe ustawowe terminy na rozpatrzenie reklamacji do ilości czasu trwania wymiany pism procesowych i ile trzeba czekać na pierwszą rozprawę.<br><br><span class="proflinkWrapper"><span class="proflinkPrefix">+</span><a class="proflink bidi_isolate" href="https://plus.google.com/105936815683508754590" oid="105936815683508754590" >Ryszard Styczynski</a></span> Panie Ryszardzie nalegam, aby niebieską teczkę przekazał Pan także do RF, UOKiK, a także KNF, MF, NBP, a nawet KRS, której opinia dot. projektu ustawy o pomocy dla frankowiczów, wskazywała że sądy już rozpracowują nasze tematy.... tam wszędzie pracują tylko ludzie - pomagając im, pomagamy sobie :)</div></div><div class="comment" ><a target="_blank" href="https://plus.google.com/118159203698543827997" class="author" >Karolina Bukowska-Strakova</a><span class="time"> - 2015-10-28 02:10:26+0100</span><span> - Updated: 2015-10-28 02:11:42+0100</span><div class="comment-content" >nie ukrywam, że zaczynałam się już trochę obawiać, czekając na wieści od Pana Ryszarda po spotkaniu z tymi &quot;NIMI&quot;- nawet paru prezydenów USA wojujących z bankierami poległo :)  Ponoć Lincoln zwykł mawiać (przed zamachem ;) ), że „Mam dwóch wielkich wrogów: armię Południa przed sobą i bankierów z tyłu. Z tych dwóch największym wrogiem są bankierzy”.<br>Tym bardziej cieszę się z tak merytorycznego (przynajmniej po stronie Pana Ryszarda :) ) spotkania :) <br><br>też nie wierzę w polityków, ponieważ, pod wpływem lobbystów,  to właśnie oni wprowadzają bałagan do istniejącego prawa - nawet, jeśli robią tą,  będąc przekonanymi, że robią dla dobra obywateli. Tak działa lobbing na ludzi bez przygotowania merytorycznego. Łatwo było przekonać PIS do zlikwidowania KNB, po tym, jak w 2006 wydało rekomendację S. Powstało miękkie KNF, i pod szczytnymi hasłami tanich kredytów dla rodzin, teraz banki mogły już wpychać tyle kredytów &quot;frankowych&quot; ile zechciały.</div></div><div class="comment" ><a target="_blank" href="https://plus.google.com/100072575339947384948" class="author" >Iwona Niemczyk</a><span class="time"> - 2015-10-28 10:54:18+0100</span><div class="comment-content" >Gratuluję wytrwałości , przede wszystkim !</div></div><div class="comment" ><a target="_blank" href="https://plus.google.com/101746287784498197461" class="author" >Andrzej COMPLEXBUD</a><span class="time"> - 2015-10-28 11:15:43+0100</span><div class="comment-content" >Wspaniale panie Ryszardzie. Dzięki za walkę z Goliatem. Mam nadzieję że i tym razem Dawid wygra :-) Chwila oddechu dla żony :-) i walczymy dalej. Powodzenia</div></div><div class="comment" ><a target="_blank" href="https://plus.google.com/101332167918412218797" class="author" >Waldemar Pozoga</a><span class="time"> - 2015-10-28 11:26:26+0100</span><div class="comment-content" ><span class="proflinkWrapper"><span class="proflinkPrefix">+</span><a class="proflink bidi_isolate" href="https://plus.google.com/102900273540279170630" oid="102900273540279170630" >Andrzej Izdebski</a></span> Szanuje prace jaką włożył w Nasza sprawe Pan Ryszard , ale z Panem zgadzam sie w 100% . I mam pytanie takie jak Pan : czy te przekazane informacje Nam nie zaszkodzą ?</div></div><div class="comment" ><a target="_blank" href="https://plus.google.com/+RyszardStyczynski" class="author" >Ryszard Styczynski</a><span class="time"> - 2015-10-28 12:07:36+0100</span><div class="comment-content" >Nie. Są to podstawowe informacje z zakresu księgi zobowiązań. Na tyle podstawowe, że studenci w trakcie tych wykładów prawdopodobnie śpią. Od początku mówię, że prawda nie musi się bronić. Jeżeli jestem w błędzie to lepiej się tego dowiedzieć teraz niż podczas procesu. Wszystkie argumenty tak czy inaczej są na moim profilu g+. Od początku aktywności publikuję wszystko oraz podpisuję się imieniem i nazwiskiem. Taką przyjąłem strategię i w nią wierzą. Nie musimy się niczego wstydzić, niczego nie musimy ukrywać. Nie występuje w roli kombinatora, tylko osoby pragnącej dotrzeć do prawdy. Jeżeli prawda leży po stronie systemu to pokornie pochylę czoło i przeproszę za zamieszanie.</div></div><div class="comment" ><a target="_blank" href="https://plus.google.com/103784231236198670139" class="author" >Tomek P.</a><span class="time"> - 2015-10-28 13:14:46+0100</span><div class="comment-content" >Panie Ryszardzie, wierzy pan w moc prawa i na tym opiera strategię.  Ale prawo jest tylko interpretowane . Studia prawnicze  nie są  nauką ścisłą.  Jeżeli idzie Pan do wroga przedstawiając mu swoje argumenty, to tak, jakby Pan udostępnił technologię wojskową swoim wrogom tuż przed wojną.  Może Pan być pewny, że podczas właściwego starcia sądowego, otrzyma Pan takie ciosy , ze strony której się nie spodziewa.  Jeżeli mówi Pan o dążeniu do polubownego załatwienia sprawy, to owszem, to się może odbyć, pod warunkiem , że pana bank nie straci ani złotówki. Tak sądzę, że oni tylko do takich kompromisów są zdolni.  Tak więc,  jaki jest prawdziwy cel Pana gry w otwarte karty ? Nie mam pojęcia. Chodź sądzę, że mogą nim być jakieś warsztaty / ćwiczenia prawnicze, którymi widzę Pan się mocno interesuje.</div></div><div class="comment" ><a target="_blank" href="https://plus.google.com/+RyszardStyczynski" class="author" >Ryszard Styczynski</a><span class="time"> - 2015-10-28 13:38:23+0100</span><div class="comment-content" >Ufam że jest to dodatkowy argument w negocjacjach które muszą się zacząć. Jutro opublikuję list do JE Prezydenta RP, który poproszę aby wszyscy Państwo wysłali. Argumentacja moje nie jest oparta na szarych strefach interpretacyjnych, tylko na podstawach księgi zobowiązań. Nie atakuję oprocentowania czy abuzywności - to są obszary trudne. Co widać grupa na mbank straciła 5lat. 1300 osób czekało 5 lat! Rozmawiałem z mądrym człowiekiem, który nic nie robi twierdząc że adwokaci robią to za niego. Nie prawda! Wykazałem, że adwokaci nie dostrzegają prostych rozwiązań. Szukając skomplikowanych - omijają te fundamentalne. Jeżeli strona przeciwna będzie podważać podstawy prawa to proszę bardzo. Jestem naiwny - wiem, ale ufam że prawda nie musi się bronić. Teraz praca jest w rękach prawników. Ufam że zaczyn który zrobiłem, uaktywni ekspertów prawa będących po naszej stronie. Jeżeli sam doszedłem do pewnych wniosków, to jestem pewien że łącząc siły przygotujemy niepodważalną argumentację. A jeżeli nie - to przykro mi i tak byśmy nie wygrali. Moim zdaniem tę sprawę można wygrać tylko intelektem i argumentami.  Nie pomoże nam nikt. Na pewno nie politycy, którzy nam ten los zgotowali. Jeżeli jest Pan prawnikiem, to zapraszam to wspólnej pracy. </div></div><div class="comment" ><a target="_blank" href="https://plus.google.com/115567518349770415759" class="author" >Robert Wajgel</a><span class="time"> - 2015-10-28 14:13:37+0100</span><div class="comment-content" >Panie Ryszardzie bardzo dziękuję za wielkość Pana włożonej pracy. Walczymy , jak to nazwał pewien ekonomista nie z wolnym rynkiem , tylko ze zdziczeniem instytucji finansowych , w tym głównie banków ( zagranicznych w Polsce) I oby Pan się nigdy nie poddał w swojej walce.<br>Pozdrawiam<br>Robert W. </div></div></div></body></html>