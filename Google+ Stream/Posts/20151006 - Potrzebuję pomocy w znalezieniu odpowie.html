<html><head><meta charset="utf-8"><title>Potrzebuję pomocy w znalezieniu odpowiedzi na pytanie: dlaczego prawnicy twie...</title><style>body {font: 11pt Roboto, Arial, sans-serif; max-width: 640px; margin: 24px;}.author-photo {border-radius: 50%; margin-right: 10px; width: 40px;}.author {font-weight: 500;}.main-content {margin: 15px 0 15px;}.post-title {font-weight: bold;}.location {display: block; margin-top: 15px;}.location img {float: left; margin-right: 5px; width: 20px;}.media-link {display: inline-block; max-width: 100%; vertical-align: top;}.media-link p {margin-top: 5px; max-height: 4em; overflow: scroll;}.media {max-height: 100vh; max-width: 100%;}.video-placeholder {background: black; display: flex; height: 300px; max-width: 100%; width: 640px;}.play-icon {border-bottom: 30px solid transparent; border-left: 50px solid white; border-top: 30px solid transparent; color: white; margin: auto;}.album {max-height: 800px; overflow: scroll; width: calc(100vw - 48px);}.album .media-link {margin-right: 5px; max-width: 250px;}.album .media {max-height: 250px;}.link-embed {border-top: 1px solid lightgrey; display: block; margin-top: 20px;}.link-embed img {max-width: 100%;}.inline-link-embed {display: block;}.inline-link-embed img {vertical-align: middle;}.link-title {display: inline-block; font-size: medium; font-weight: 300; padding-left: 1em;}.reshare-attribution {display: block; font-weight: bold; margin-bottom: 10px;}.poll-image {margin-bottom: 5px; max-height: 300px; max-width: 500px;}.poll-choice {align-items: center; display: flex; margin-bottom: 5px; max-width: 500px;}.poll-choice-percentage {background-color: lightblue; height: 100%; left: 0; position: absolute; z-index: -1;}.poll-choice-selected {margin-right: 5px;}.poll-choice-results {border: 1px solid lightgray; border-radius: 5px; display: flex; line-height: 40px; overflow: hidden; padding: 0 8px; position: relative;}.poll-choice-results, .poll-choice-description {flex-grow: 1; margin-right: 10px;}.poll-choice-image {width: 100%;}.poll-choice-image, .poll-choice-image img {max-height: 40px; max-width: 100px;}.poll-choice-votes {max-height: 100px; overflow: auto;}.plus-entity-embed {color: black; display: block; text-decoration: none;}.plus-entity-embed-cover-photo {max-height: 300px; max-width: 100%;}.plus-entity-embed-info {padding: 0 1em 1em;}.plus-entity-embed-info h2 {font-weight: 500; margin: 10px 0;}.plus-entity-embed-info p {font-size: small; margin: 0;}.collection-owner-avatar {border-radius: 50%; border: 2px solid white; height: 40px; margin-top: -22px;}.visibility {padding: 1em 0; border-top: 1px solid grey;}.post-activity {padding: 1em 0; border-top: 1px solid grey;}.post-kind-desc {margin-bottom: 15pt;}.comments {border-top: 1px solid gray; padding-top: 1em;}.comment + .comment {margin-top: 1em;}.comment .media-link, .comment .inline-link-embed {margin-top: 5px;}</style></head><body ><div style="margin-bottom:1em;"><div style="display:flex; align-items:center"><span ><img class="author-photo" src="https://lh3.googleusercontent.com/a-/AAuE7mDLKADYP34vWOnsgZ_CbwH-sU1sax0dG5uXgPNi6g=s64-c" alt="Ryszard Styczynski" ><a href="https://plus.google.com/+RyszardStyczynski" target="_blank" class="author" >Ryszard Styczynski</a></span> - <a target="_blank" href="https://plus.google.com/+RyszardStyczynski/posts/9yGdtWQPUSr">2015-10-06 22:20:51+0200</a><span> - Updated: 2015-10-06 22:20:51+0200</span></div><div class="main-content">Potrzebuję pomocy w znalezieniu odpowiedzi na pytanie: dlaczego prawnicy twierdzą że pieniądz w art.358-1 ust.2 to &quot;pieniądz polski&quot; a nie po prostu pieniądz czyli inflacyjny miernik wartości? Wszyscy piszą &quot;bo orzecznictwo&quot;, a ja jakoś nie mogę znaleźć tego orzecznictwa....</div></div><div class="visibility">Shared with: Public</div><div class="comments"><div class="comment" ><a target="_blank" href="https://plus.google.com/115958863840568674539" class="author" >pozwałemBank</a><span class="time"> - 2015-10-07 12:43:19+0200</span><div class="comment-content" >Tutaj: <a rel="nofollow" target="_blank" href="https://mojepanstwo.pl/dane/sn_orzeczenia/4681,prn-40-95" class="ot-anchor bidi_isolate" jslog="10929; track:click" dir="ltr">https://mojepanstwo.pl/dane/sn_orzeczenia/4681,prn-40-95</a><br>Podobnych orzeczeń jest więcej. Wrzuciłem pierwsze jakie znalazłem.</div></div><div class="comment" ><a target="_blank" href="https://plus.google.com/+RyszardStyczynski" class="author" >Ryszard Styczynski</a><span class="time"> - 2015-10-07 18:17:44+0200</span><span> - Updated: 2015-10-07 21:20:33+0200</span><div class="comment-content" >Dziękuję! Ja z kolei znalazłem bardzo ciekawe orzeczenie I PZP 14/92 w którym SNA wykazuje różnice pomiędzy &quot;pieniądzem&quot; a &quot;pieniądzem polskim&quot; logicznie to motywując.  Cytat:<br> <br>Artykuł 358 § 1 k.c. posługuje się wyrażeniem „pieniądz polski”, co w sposób jednoznaczny stanowi przeciwstawienie dla „pieniądza obcego”,  „waluty zagranicznej”. Już w następnym przepisie art. 3581 § 1 (a także 3581 § 3 k.c.) ustawa używa sformułowania „pieniądz”, „suma pieniężna” bez zaznaczenia, że chodzi o „pieniądz polski”. Wykładnia językowa prowadzi w tej sytuacji do wniosku, że ustawa wyraźnie rozróżnia pojęcia „pieniądz polski” i „pieniądz”. <br><br>Źródło: <a rel="nofollow" target="_blank" href="http://webcache.googleusercontent.com/search?q=cache:_A_-sJa4jX4J:prawo.legeo.pl/prawo/i-pzp-14-92/+&amp;cd=1&amp;hl=pl&amp;ct=clnk&amp;gl=pl&amp;client=safari" class="ot-anchor bidi_isolate" jslog="10929; track:click" dir="ltr">http://webcache.googleusercontent.com/search?q=cache:_A_-sJa4jX4J:prawo.legeo.pl/prawo/i-pzp-14-92/+&amp;cd=1&amp;hl=pl&amp;ct=clnk&amp;gl=pl&amp;client=safari</a></div></div><div class="comment" ><a target="_blank" href="https://plus.google.com/108992790066580432806" class="author" >Tomasz Nowak</a><span class="time"> - 2015-10-08 11:04:46+0200</span><div class="comment-content" >Panie Ryszardzie,<br>wydaje mi się, że pyta Pan o dwie różne rzeczy:<br>1) Czy można waloryzować zobowiązanie w złotych inną walutą - traktowaną jako inny miernik wartości.<br>2) Czy można waloryzować zobowiązanie wyrażone bezpośrednio w walucie obcej.<br><br>Na oba pytania odpowiedź jest twierdząca, ale wynika chyba z innych paragrafów.<br><br>1) to 3581 par 2 - &quot;Strony mogą zastrzec w umowie, że wysokość świadczenia pieniężnego zostanie ustalona według innego niż pieniądz miernika wartości.&quot; - czyli chyba innego niż TEN pieniądz ze świadczenia. Jeśli, domyślnie  (na podstawie zasady walutowości) pieniądzem świadczenia jest PLN, to inny niż TEN - może być frankiem, albo dolarem.<br><br>Zakładam, że jeśli mamy świadczenie w dolarach - to inny niż ten pieniądz, może być Euro.<br><br>2)  to 3581 par 1 - &quot;Jeżeli przedmiotem zobowiązania od chwili jego powstania jest suma pieniężna, spełnienie świadczenia następuje przez zapłatę sumy nominalnej, chyba że przepisy szczególne stanowią inaczej.&quot; - Czyli - w szczególności umawiamy się na odsetki od (jakiegoś, w dowolnej walucie) zobowiązania pieniężnego. Czyli wolno.<br><br>Tak to przynajmniej czytam. </div></div><div class="comment" ><a target="_blank" href="https://plus.google.com/+RyszardStyczynski" class="author" >Ryszard Styczynski</a><span class="time"> - 2015-10-08 20:37:11+0200</span><div class="comment-content" >Panie Tomaszu,<br><br>tak. Moje pytanie się sprowadza do zrozumienia tych zagadnień. Dziękuję za przenikliwość. Nie mogę się jednak zgodzić z Pańską argumentacją, aczkolwiek chylę czoła przed jej zgrabnością. Nie mam zielonego pojęcia dlaczego mielibyśmy waloryzować pieniądz innym pieniądzem, skoro można by wyrazić umowę w tym innym pieniądzu. Trochę to przewrotne z mojej strony. Proszę o prześledzenie poniższej argumentacji. Proszę jednak jej nie przyjmować bezrefleksyjnie. Starałem się wyprowadzić to logicznie, ale mogłem się gdzieś pomylić. Przepraszam za nazbyt długą, poniższą argumentację, ale sprawa jest ważna.<br><br>Teza<br>------<br>Wykładnia językowa prowadzi do wniosku, że k.c. wyraźnie rozróżnia pojęcia „pieniądz polski” i „pieniądz”. Dyrektywa znaczenia specjalnego prowadzi do wniosku że art.358-1 § 2. traktuje o mierniku wartości odmiennym od miernika wartości zawartego w uniwersalnie pojmowanym pieniądzu. A to oznacza że waloryzacji można dokonać tylko i wyłącznie &quot;innym niż uniwersalnie pojmowany pieniądz miernikiem wartości&quot;, czyli nie-pieniądzem. <br><br>Argumentacja #1<br>-----------------------<br>Orzeczenie SNA I PZP 14/92 wyjaśnia mi że w określonych warunkach &quot;można waloryzować zobowiązanie wyrażone bezpośrednio w walucie obcej.&quot; Nie mogę się jednak zgodzić z pierwszym twierdzeniem. Nie można waloryzować świadczenia pieniężnego wyrażonego w pieniądzu polskim innym pieniądzem. Proszę prześledzić poniższe wnioskowanie.<br><br>Zasada nominalizmu (358-1 § 1) jest prosta: oddaje tyle co pożyczyłem chyba że się umówimy inaczej. Umówić się możemy w ramach przepisów szczegółowych. Kodeks cywilny określa waloryzację, ale moim zdaniem to nie są odsetki; to nawet nie jest indeksacja, ale to temat na inną rozmowę. Aby zawrzeć umowę z odsetkami należy oprzeć to o przepis pożyczki lub nasz nieszczęsny kredyt bankowy. Nie jestem pewien, ale nie można sobie umieścić dowolnie odsetek. Klauzula waloryzacyjna mówi o mierniku wartości a nie mnożniku.<br><br>Zasada waloryzacji, jak słusznie Pan zauważył, mówi &quot;że wysokość świadczenia pieniężnego zostanie ustalona według innego niż pieniądz miernika wartości&quot;. I tutaj zaczynają się schody interpretacyjne. Palec Boży podsunął mi orzeczenie SNA I PZP 14/92. Rok 1992 jest ważny ponieważ jest to dwa lata po wprowadzeniu waloryzacji do k.c. co daje duże szanse że sędzia nie działał szablonowo. I to widać w owocach jego pracy.  Sędzia odwołuje się do wykładni językowej aby zrozumieć znaczenie słowa &quot;pieniądz&quot;. Cytuję: &gt;&gt;Wykładnia językowa prowadzi w tej sytuacji do wniosku, że ustawa wyraźnie rozróżnia pojęcia „pieniądz polski” i „pieniądz”&lt;&lt; a następnie wnioskuje że &gt;&gt;Jeżeli tak, należy uznać, że nie są one identyczne, a użyte w art. 3581 § 1 i § 3 pojęcie „pieniądz”, „suma pieniężna”, „świadczenie pieniężne” oznacza zarówno „pieniądz polski”, jak i „zagraniczny”.&lt;&lt; dochodząc do wniosku że umowy mogą być zawarte w pieniądzu zagranicznym. Czyż nie jest to przełomowe? Gdzie zasada walutowości obowiązująca w roku 1990? Zostawię to pytanie otwartym.<br>	W książkach, komentarzach czy też orzeczeniach które czytam jest to chyba  jedyne odniesienie się do wykładni językowej w kwestii pieniądza. Inni prawnicy powtarzają przyjęte schematy. Trochę wygląda mi to na Muchę Arystotelesa. Co to jest pieniądz, każdy wie i nie warto sprawdzać. Zasady prawoznawstwa nakazują jednak sięgnąć jeszcze głębiej. Jak Pan wie przeszedłem przyspieszony kurs prawa :) Wiedzę z tego zakresu swoją zbudowałem czytając &quot;Wstęp do prawoznawstwa&quot; prof.Morawskiego (google: &quot;WdP - morawski - skrypt&quot;). Na co dzień stosuję skrypt, ale kupiłem także książkę. Lektura dla nas, neofitów prawa, obowiązkowa. Prof.Morawski przekazuje na kilkudziesięciu stronach fundamenty prawodawstwa, niezbędne do czytania ustaw.<br><br>Pieniądz należy niewątpliwie do dziedziny ekonomii tak więc, idąc nakazem dyrektywy znaczenia specjalnego, po definicję słowa &quot;pieniądz&quot; musimy sięgnąć do źródeł specjalistycznych. Źródła ekonomiczne tłumaczą że pieniądz ma trzy funkcje: 1. Środek wymiany, 2. Miernik wartości, 3. Środek płatności, oraz 4. Środek przechowywania wartości. Jest to bardzo istotne znalezisko, ponieważ pokazuje że ustawodawca używając określenia &quot;miernik wartości&quot; nie działał intuicyjnie, tylko posługiwał się określeniami specjalistycznymi. Dla mnie jest to dowód na to że ustawodawca pisząc art.358-1 w roku 1990 posługiwał się prawnikami rozumiejącymi i wykonującymi sumiennie swoje rzemiosło.<br><br>Dyrektywa znaczenia specjalnego prowadzi w tej sytuacji do wniosku że ustawa mówi o mierniku wartości odmiennym od miernika wartości zawartego w uniwersalnie pojmowanym pieniądzu. A to oznacza że waloryzacji można dokonać tylko i wyłącznie nie-pieniądzem. Dlaczego każdy pieniądz powinien być wyeliminowany w tej sytuacji? Dlatego że waloryzacja poddając nominalizm, odnosi się &quot;awaryjnie&quot; do mierników obiektywnych i właściwych do mierzenia danej rzeczy.<br><br>Ma to bardzo ciekawe podłoże ekonomiczne. Pieniądz może nie wypełniać swojej roli miernika wartości w przypadku zawirowań inflacyjnych będących skutkiem recesji, wojny, etc. Decydując się na mierzenie wartości świadczeń pieniężnych przy pomocy innego miernika musimy wybrać miernik stabilny, nie inflacyjny. Stosowanie w takiej sytuacji pieniądza obcego jest równie niedobre, z powodu inflacyjnej natury każdego pieniądza. <br><br>Mam także przemyślenie czysto prawnicze. Skoro ustawodawca określił zasadę walutowości zastrzegając używanie pieniądza polskiego do wyrażania zobowiązań pieniężnych na obszarze Rzeczypospolitej Polskiej to używanie waloryzacji do wyrażania zobowiązań w pieniądzu obcym jest ominięciem intencji ustawodawcy. Mówi o tym art.58 §1. &gt;&gt;Czynność prawna sprzeczna z ustawą albo mająca na celu obejście ustawy jest nieważna, chyba że właściwy przepis przewiduje inny skutek, w szczególności ten, iż na miejsce nieważnych postanowień czynności prawnej wchodzą odpowiednie przepisy ustawy&lt;&lt; <br><br>Argumentacja uzupełniająca<br>--------------------------------------<br>Jeżeli ustawodawca chciałby umożliwić wyrażanie świadczeń pieniężnych w dowolnym mierniku wartości, napisałby zapewne:<br><br>§ 2. Strony mogą zastrzec w umowie, że wysokość świadczenia pieniężnego zostanie ustalona według dowolnego miernika wartości.<br><br>lub ultra-liberalnie:<br><br>§ 2. Strony mogą zastrzec w umowie, że wysokość świadczenia pieniężnego zostanie ustalona według własnego uznania stron.<br><br>napisał jednak:<br><br>§ 2. Strony mogą zastrzec w umowie, że wysokość świadczenia pieniężnego zostanie ustalona według innego niż pieniądz miernika wartości.<br><br><br><b>*</b> <br><br>Nie powiem abym dał sobie uciąć rękę za powyższe wnioskowanie, ale poświęcę palec za twierdzenie że musimy sięgnąć do dyrektywy znaczenia specjalnego aby zrozumieć czym jest pieniądz.<br><br>-Ryszard Styczynski</div></div></div></body></html>